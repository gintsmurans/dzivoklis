Title: Fiat 500x 2. daļa
Date: 2018-05-03 01:21
Category: Sākums
Tags: Mašīnas,Fiat,VW Beetle
Lang: lv
Status: draft

Turpinājums [1. daļai]({filename}fiat-500x-1-dala.md)

Šodien nebūtu daudz melots, ja es apgalvotu, ka man ar lietotajām automašīnām diezko neveicas. No septiņām vai astoņām automašīnām, kas man ir piederējušas, ir tikai divas kuras esmu pārdevis dēļ morālas novecošanas (jo gribas kaut ko labāku), no kurām viena bija +/- jauna - 30k km. Visas pārējas ir bijušas problēmu problēmas. Kaut kā zīmīgi pēdējos gados tieši arvien sliktāk ir bijis. Mana paša subjektīvā teorija ir tāda, ka šodienas tirgū nevar nopirkt neko lietotu un labu, viss ir "samuģīts" - jeb tirgoti tiek pilnīgi grausti, nopirkti ārzemēs, uzfrišināti, lai izskatas labi - lai tirgotājs varētu pēc iespējas lielāku peļņu dabūt. Pēc pēdējās sliktās pieredzes nolēmu pielikt tam punktu un sāku skatīties jaunu automašīnu virzienā. Kā man iet? Lasi tālāk..

Kā jau iepriekš rakstīju izvēlējāmies Fiat 500X. Precīzāk: 500X 1.6 110 E-torQ Pop - 1.6 litru, 110hp bāzes modelis + pielikām apsildāmus sēdekļus, parkinga sensorus, papildus motora metāla aizsargplāksni un vēlāk sakabes āķi.
Bāzes versijā līdzi nāk apsildāmi spoguļi, AC, visi 4 nolaižami logi (dažām automašīnām bāzes versijā nav tādas ekstras - smieklīgi), iphone atbalsts caur usb vadu - ideāli - vienmēr paticis savu mūziku klausīties.

----

500x ir "pusdžips", būvēts uz vienas bāzes ar Jeep renegade. Paaugstinātā piekare pirmajās dienās bija ekstra ko izbaudīju visvairāk. Bedres vairs nebija problēma, vēljoprojām pieķeru sevi pie smīna, kad jāizbrauc cauri kādai bedrei, dubļiem, nezināma dziļuma peļķei. Pirmajā gadā aizbraucām uz Niedrāja ezera mežiem, netālu no Smiltenes, izmēģināt mazo off-road'u. Neesmu nekāds hard-core off-road'ists, tāpēc likās, ka Fiatam sanāca ļoti labi. Ar otru mašīnu - Volvo V50 - nevarēja salīdzināt. Prieks!

Uz šodienu esam nobraukuši kādus 38 000 km un pagaidām esmu ļoti apmierināts. Divu gadu laikā servisā esmu bijis 4 reizes. 

1. 15k apkope + šofera saulessargā nestrādā lampiņa un uz vietas atrada problēmu ar stūres pirksta gumiju, ko nomainīja garantijas ietvaros. Super!
2. 30k apkope.
3. KASKO remonts - uz ceļa uzskrēja ruksis un sasita buferi blakussēdētāja pusē. 
4. Pēc KASKO remonta, uzsākot kustību bija dzirdama spalga skaņa + bija dzirdamas dīvainas skaņas, kurām nebija iespējams noteikt avotu, parasti dzirdamas, kad mašīna lēnā gaitā tika bedrēs sakustināta, bet kas bija arī pirms KASKO remonta dzirdamas. "Uzsākot kustību" skaņa bija saistīta ar bremzēm, to sataisīja bez maksas. Pārējās skaņas tad ir tad nav, līdz ar to grūti noteikt iemeslu, bet līdz ar siltāka laika iestāšanos pazuda pavisam. Teorija - durvju gumijas.

Kopumā var teikt, ka divus gadus nav bijušas nekādas problēmas, neesmu tērējis lieki laiku braukājot pa dažādiem servisiem. Neesmu besījies, ka atkal kaut kas saplīsis. Neesmu besījies, ka atkal būs jātērē nauda neparadzētos tēriņos.

Fiatam ir elektroniskā rokasbremze. Pirmajā brīdī bija mazliet šaubas - tad jau mazie ziemas prieciņi atkritīs, bet pēc pāris mēnešu auto-parking palietošanas, man ir vienalga par tiem ziemas prieciņiem. Tik ērti. Pirmo ziemu auto parkingu slēdzu ārā, šoziem domāju jānoriskē, lai redz, vai darbojas arī lielā salā. Visu ziemu nebija nekādas norādes uz to, ka parking bremze būtu piesalusi. Vienā reizē tā smagāk atnāca vaļā, bet tas arī viss. Pie ērtībām ātri pierod. :)

Vēlviena lieta, kas man patīk ir kravas vilkšana. Esmu ar piekabi krustus šķērsus izbraukājies un, ja salīdzina ar Volvo, tad man ar fiatu patīk daudz labāk. Lai arī volvo bija daudz jaudīgāks, volvo likās, ka iet smagāk nekā fiatam. Atpakaļgaitā arī daudz ērtāk stūrējas, kas ir iespējams dēļ elektroniskā stūres pastiprinātāja. Bet varbūt dēļ tā, ka fiatā šoferis sēž augstākā pozīcijā un visu labāk redz. Kas to zin .. 

Ļoti patīk vadāmība, stūre ir ļoti viegla, un braukšana liekas .. jautra. Varbūt ne gluži mini/kartinga jautra, bet tāda interesanta, dinamiska. Volvo, kad griez stūri ir sajūta - nu tad es sāku griezt, fiats ir super atsaucīgs, tieši kā pilsētai.

----

Mazliet par sliktājām lietām. 

* Viena no tādām ir pagrieziena un logutīrītāja slēdži. Pamēģinot jaunos škodas/vw, fiata slēdži liekas kā būtu iesparusti gludi strupi koka zariņi. Līdz ar to ir jāpierod, ka slēdzot pagrieziena rādītāju, to nevar aizķert aiz malas, bet ir jāsaķer diezgan pamatīgi. Pie tā, protams, pierod, bet, iekāpjot kolēģa škodā, tas tiek atgādināts pirmajā krustojumā.
* Dažkārt liekas, ka pietrūkst vietas, lai gan salons ir plašāks par V50, ar bērniem, bērnu mantām, jakām, cepurēm, savām jakām, utt dažākārt esmu sevi pieķēris pie domas, mazliet pietrūkst vietas. Bagāžnieks savukārt līdz šim nav pievīlis, ņemot vērā cik liela ir mašīna ir pat ļoti ok. 
* Salonā varēja būt mazliet klusāks. Pa pilsētu ir ok, bet izbraucot ārpus pilsētas, sāk diezgan jūtami dzīrdēt vēja un riepu skaņu. Es pat teiktu, ka riepu skaņu vairāk par vēju.
* Vidējais patēriņš - kombinēts - brošūrās ir norādīts 6.4l/100km, man nesanāk mazāk par 7.5 un es teiktu drīzāk, kas tas ir 8.1.
* Pēdējā lieta, kas mani kaitina visvairāk (pamatīgi besī būtu precīzāk teikts) ir 1.6 atmosfēriskais motors, jeb motors bez turbīnas. Pieradis pie dīzeļiem ar turbīnu, it īpaši pēdējā - volvo D5, dažkārt liekas, ka jāspiež ārā pēdējā sula no mašīnas, lai tiktu līdzi satiksmei. Jauda ir pietiekama, kalnā var mierīgi uzbraukt, piekabes pavilkt - bez problēmām, bet kad uz šosejas ir jāapdzen, tad bez likšanas 4. ātrumā ir vajadzīgs ļoti garšs ceļa gabals.

----

Kopumā es esmu ļoti priecīgs par pirkumu un šodien droši varu teikt, ka **labāk braucu ar jaunu Fiatu nekā ar vidēji vecu Volvo, Audi, BMW**. Ja kāds man prasa, vai es otreiz pirku, tad es domāju, ka noteikti pirktu, tikai ar citu motoru. Piemēram - "500X 1.4 170 MAir AWD AT Cross". No otras puses, nez kā būtu ilgtermiņā ar automātisko ātrumkārbu. Pēc manas pieredzes, manuālim ir daudz, daudz, daudz mazāki izdevumi.

![500X]({filename}/images/fiat-500-3.jpg)

![500X]({filename}/images/fiat-500-4.jpg)

![500X]({filename}/images/fiat-500-5.jpg)

![500X]({filename}/images/fiat-500-6.jpg)

![500X]({filename}/images/fiat-500-7.jpg)

![500X]({filename}/images/fiat-500-8.jpg)
