Title: Dzīvokļa iegāde
Date: 2016-09-28 21:15
Category: Sākums
Tags: Papīri

[IEVADS]
Beidzot saņēmos un sakonfigurēju github lapu dzīvokļa remonta blogam. Dzīvoklī remonts tiek veikts jau kādu laiku, bet sāksim visu no sākuma.

[Mazliet par to kāpēc un par to kas tika atrasts]
Īss ievads .. Šā gada sākumā skatījāmies, ka apstākļi izveidojušies pietiekami labi, lai varētu sākt domāt par savu dzīvokli. Sākumā, protams, domas bija par māju, bet ņemot vērā visus apstākļus (māju cenas Valmierā:), pagaidām nosliecāmies par labu dzīvoklim. Vairāku mēnešu garumā aktīvi pētījām ss.lv sludinājumus, vairākus aizgājām apskatīt, bet tā īsti neviens nepatika. Vienam platība maza, citam logi savdabīgi augstu, vienā dzīvoklī bija mazas istabas, liela vannas istaba un 3 balkoni. Hmm.. Pagāja daudzi mēneši līdz atradām piemērotu 4-istabu dzīvokli, pieņemamā cenā, bet remontējamu. Pēc lielas prātošanas, par to vai gaidīt vēl citu variantu, vai ņemt ciet to pašu un sākt ar remontu, izlēmām, ka pēc remonta dzīvoklis būs tāds kā mēs gribam, cerams krietni labāks par tādu, kas remontēts tieši pārdošanai.

[Dzīvokļa dokumentu kārtošana]
Tālāk sekoja visu dokumentu kārtošana. Dzīvokli, protams, ņēmām kredītā, tāpēc jau iepriekš biju apstaigājis +/- visas bankas un zināju ko kur man piedāvā. Par katru apmeklēto banku īsumā:

* **DNB** - tajā laikā "defaultā" banka, kredītu piedāvāja, bet toreiz neapmierināja pirmā iemaksa, kas bija par 10% lielāka nekā izvēlētajā, kā arī nepatika, ka neizstāstīja par procentu likmēm, par ko es pavisam aizmirsu paprasīt, procesējot visu pārējo informāciju.
* **Citadele** - īsti vairs neatceros, vai tās bija augstas procentu likmes, vai likās, ka bankai es diezko neinteresēju, vai tas, ka viņi bez konkrēta pieteikuma nevarēja man neko pateikt, bet kaut kas bija tāds, kā dēļ neizvēlējos.
* **Swedbanka** - Pēc komentāriem par procentu likmēm un pirmajām iemaksām, nemaz neaizgāju. Gribētos piebilst - Biju Swedbank klients jau n-tos gadus, esmu ņēmis pie viņiem visādus patēriņa kredītus, līzingu, kartes, utt. Cik gadus man ir bankā konts, tik gadus esmu bijis Swedbank klients, bet dēļ viņu nenākšanas pretī klientam, un būdams pietiekami daudz citu banku klients, šogad noslēdzu nost visus kontus, un attiecīgi internetbanku.
* **Nordea** - Iesākums izskatījās ļoti cerīgs, konsultācija izmantojot skype, bet piedāvāja smieklīgi mazu kredītu, smieklīgi mazu. Par tik mazu kredītu man Valmierā sanāktu vienistabas dzīvoklis pilnīgā graustā, pie stacijas.
* **SEB** - Un tad aizgāju pie seba, kur saņēmu negaidīti laipnu attieksmi, visu smuki izskaidroja, uzreiz parādīja maksimālo iespējamo kredīta summu, procentu likmes, kā notiek pārrakstīšana zemesgrātā, cik ilgi aptuveni jāgaida, utt. Kā rezultātā pēc dzīvokļa atrašanas jau zināju kur doties un ko darīt.

Kredīts tiek izskatīts, bet mēs gaidam. Pēc nedēļas vai divām (kurš to var atcerēties) ir apstriprinoša atbilde. Tālāk seko pirkuma līguma parakstīšana pie notāra (pirkuma līgums tika sagatavots un saskaņots ar pārdevēju jau iepriekš). Un šeit sākas problēmas - īsumā: pārdevējs dzīvo Īrijā, pircis dzīvokli jau esot laulībā, uzreiz nevar atlidot, vecākiem nav pareizas pilnvaras, briesmīga notāres attieksme ([Aina Zvidriņa](https://www.latvijasnotars.lv/aina.zvidrina/) - neiesaku), cits notārs, pirmpirkuma līgums, mēnesi vai ilgāka gaidīšana, līguma parakstīšana.

Kad beidzot līgums ir parakstīts, varu doties uz Valmieras zemesdienestu veikt izmaiņas zemegrāmatā. Visi dokumenti ir kārtībā, atkal gaidam, bet šoreiz tikai nedēļu. Zvans no zemesdienesta (vai e-pasts, neatceros), dodos priecīgs saņemt savu zemesgrāmatu. Aizmirsu piebilst, ka pa visu jāmaksā, par kredīta noformēšanu ir jāmaksā komisija (ne maza), par pirkuma līguma parakstīšanu pie notāra - jāmaksā, par izmaiņu veikšanu zemegrāmatā jāmaksā, un šis ir visabsurdākais no visiem, jāmaksā nevis kaut kāda noteikta nodeva, kas būtu loģiski, ka tu maksā par izmaiņu veikšanu, bet jāmaksā ir procenti no darījuma summas. Šeit man uzreiz radās jautājums: Vai īpašumam par lielāku darījuma summu ir grūtāk veikt izmaiņas zemesgrāmatā? Vai arī tas suns aprakts tajā, ka vairāk nulles jāieraksta? Katrā ziņā jārēķinās, ja kredīts netiek ņemts caur Altum, tad atkarībā no kredīta summas vēl bez pirmās iemaksas vajadzīgi pa virsu kādi 1-2k EUR, kas aizies visādās ne vienmēr loģiskās nodevās.


[Par remontdarbiem]
Kad beidzot zemesgrāmata ir rokās, un visa nauda ir iztērēta, varam ķerties pie remontdarbiem. :) Un tieši par to būs šis blogs - mēģināšu aprakstīt kā man veicas ar dzīvokļa kapitālremontu, un tikmēr, dzīvojot pa laukiem, iespējams ne tikai par dzīvokļa remontu.
